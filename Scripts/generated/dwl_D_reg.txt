v_1 armer werlt minnaere 
v_2 vernement wol dise maere 
v_3 wie einem ritter gelanc 
v_4 der nach der werlt lobe ranc 
v_5 beide spât und vruo 
v_6 er dahte in alle wîz darzuo 
v_7 womit er daz begienc 
v_8 daz er den lôn entvienc 
v_9 weltlicher eren 
v_10 er konte wol gemêren 
v_11 sîn lop an allen orten 
v_12 und werken und worten 
v_13 sîn leben waz sô volbrâht 
v_14 daz sîn zuo dem besten wart gedaht 
v_15 in allen diutschen landen 
v_16 er hat sich vor schanden 
v_17 alle sîne jâr behuot 
v_18 er war hövesch und vruot 
v_20 womit man zuo rehte sol 
v_19 schoen und aller tugent vol 
v_21 bejagen hôher eren prîs 
v_22 daz kunde wol der ritter wîz 
v_23 bedenken und betrahten 
v_24 man sach den vil geslahten 
v_25 ûzerwelt kleider tragen 
v_26 birsen beizen und jagen 
v_27 kunde er wol und trîbt sîn vil 
v_28 schâchzabel und sîten spil 
v_29 war sîn kurzwîle 
v_30 waere über hundert mîle 
v_31 gezeiget in ein ritterschaft 
v_32 da waere der herre tugenthaft 
v_33 mit guotem willen hin geritten 
v_34 und hette gerne da gestriten 
v_35 nach lop ûf hôher minne solt 
v_36 er waz den vrouwen alsô holt 
v_37 die wol bescheiden waren 
v_38 dar er in sînen jâren 
v_39 mit lange wernder staete 
v_40 in sô gedienet haette 
v_41 daz alle saeldenhafte wîp 
v_42 sînen tugentrîchen lîp 
v_43 lobten und prîsten 
v_44 als uns die buoch bewîsten 
v_45 und ich von im geschriben vant 
v_46 sô waz der herre genant 
v_47 her Wirant von Gravenberc 
v_48 er hette werltliche werc 
v_49 gewürket alle sîne jâr 
v_50 sîn herz stille und offenbar 
v_51 nach vrouwen minne tobete 
v_52 nun saz der hochgelobet 
v_53 in sîner kemenâten 
v_54 mit vröuden wol beraten 
v_55 und hette ein buoch in sîner hant 
v_56 daran er aventiure vant 
v_57 von der minne geschriben 
v_58 dar ob hette er vertriben 
v_59 den tac biz ûf die vesperzît 
v_60 sîn vröude waz hart wît 
v_61 von süezer rede die er laz 
v_62 nun da er gesezen waz 
v_63 da kam gegangen dort her 
v_64 ein wîp nach sînes herzen ger 
v_65 zuo wunsch wol geprüevet gar 
v_66 und alsô minneclich gevar 
v_67 daz man nie schoener wîp gesach 
v_68 ir schoene villiclichen brach 
v_69 vür alle vrouwen die nun sint 
v_70 sô rechte minneclichez kint 
v_71 von wîbes brusten nie gelouf 
v_72 ich spreche daz ûf mînen touf 
v_73 
v_74 
v_75 daz sie noch verrer schoener waz 
v_76 dann Venus und Palas 
v_77 und alle die gotinne 
v_78 die willent phlagen minne 
v_79 ir antlütze und ir varwe 
v_80 die warent beide garwe 
v_81 durchliuhtec als ein spiegelîn 
v_82 ir schoene gap sô liechten schîn 
v_83 und alsô wunneclichen glast 
v_84 daz der selbe palast 
v_85 von ir lîp erliuhtet wart 
v_86 der wunsch haette niht gespart 
v_87 an sîner meisterschaft 
v_88 er hette sîn besten kraft 
v_89 mit hôhem vlîz an sie geleit 
v_90 waz man von hôhen vrouwen sît 
v_91 der übergulde waz ir lîp 
v_92 ez wart nie minneclicher wîp 
v_93 beschouwet ûf der erde 
v_94 ouch waz nach vollem werd 
v_95 ir lîp bekleidet schoen 
v_96 die kleider und die krôn 
v_97 diu die selbe vrouwe kluoc 
v_98 ûf und an ir lîp truoc 
v_99 die waren alsô rîche 
v_100 daz sie sicherlîche 
v_101 nieman vergelten künde 
v_102 ob man sie veile vünde 
v_103 von Graveberc herr Wirint 
v_104 der erschrac von ir wol zwirnt 
v_105 dô sie kam geslîchen 
v_106 sîn varwe waz erblîchen 
v_107 vil hart von ir künfte gar da 
v_108 in nam dez grôz wunder sa 
v_109 waz vrouwen alsô kaeme 
v_110 ûf spranc der genaeme 
v_111 erschrocken und missevar 
v_112 und enphinc die minneclichen gar 
v_113 schoen als er wol kunde 
v_114 er sprach ûz süezem munde 
v_115 sint vrouwe got gotwillkomen 
v_116 waz ich von vrouwen hân vernomen 
v_117 der übergülte sint ir gar 
v_118 diu vrouwe sprach mit zuhten dar 
v_119 lieber vriunt got lône dir 
v_120 erschrecke sô sere niht von mir 
v_121 ich bin diu selbe vrouwe doch 
v_122 der du mit wîlent dienest noch 
v_123 und alde her gedienet hast 
v_124 wie du vor mir erschrocken stast 
v_125 sô bin ich doch daz selbe wîp 
v_126 durch die du sele unde lîp 
v_127 vil dicke hast gewaget 
v_128 dîn herze niht betraget 
v_129 ez tragt durch mich hôhen muot 
v_130 du bist hübsch unde vruot 
v_131 gewesen alle dîne jâr 
v_132 dîn werder lîp süeze und klar 
v_133 hat nach mir gerungen 
v_134 gesprochen und gesungen 
v_135 von mir waz ez guotes kan 
v_136 du waerst ie mîn dienestman 
v_137 den abent und den morgen 
v_138 du kundest wol besorgen 
v_139 hôhes lop und werden prîs 
v_140 du blüjest als ein meienrîs 
v_141 in sô manecvalter tugent 
v_142 du hast von kindes jugent 
v_143 getragen ie der eren kranz 
v_144 dîn herz ist lûter und ganz 
v_145 an triuwen gegen mir gewesen 
v_146 vil werder ritter ûzerlesen 
v_147 darumbe bin ich komen her 
v_148 daz du nach dînes herzen ger 
v_149 mînen lîp von hôher kür 
v_150 schouwest wider und vür 
v_151 wie schoen ich bin wie volkomen 
v_152 den rîchen lôn den hôhen vromen 
v_153 den du von mir enphâhen maht 
v_154 umbe dînen dienst vil geschaft 
v_155 den solt du schouwen unde sehen 
v_156 ich wil dich gern lâzen spaehen 
v_157 waz lônes dir geziehen sol 
v_158 du hast gedienet mir sô wol 
v_159 daz ich dir sîn wil danken 
v_160 sîn gemuot begunde wanken 
v_161 und den herren tugentrîche 
v_162 dûhte harte wunderlich 
v_163 der vrouwen teidinc 
v_164 wann sie der jungelinc 
v_165 davor mit ougen nie gesach 
v_166 und doch diu selbe vrouwe sprach 
v_167 er waere ir dienstman gesîn 
v_168 er sprach genade vrouwe mîn 
v_169 habe ich iuch gedienet iht 
v_170 entriuwen dez enweiz ich niht 
v_171 mich dunket ane lougen 
v_172 daz ich mit mînen ougen 
v_173 iuch vil selten hân gesehen 
v_174 sît aber ir geruochet jehen 
v_175 mîn zuo dienste selic wîp 
v_176 sô sol mîn herz und mîn lîp 
v_177 iuch zuo dienste sîn bereit 
v_178 mit williclicher arbeit 
v_179 untz ûf mînes endez zil 
v_180 ir habt sô hôher saelden vil 
v_181 und sô manecvalte tugent 
v_182 daz iuwer reine süeze jugent 
v_183 mir vil wol gelônen mac 
v_184 wol mir daz ich disen tac 
v_185 gelebet hân des vreue ich mich 
v_186 sît daz ir vrouwe minneclich 
v_187 mînen dienst enphâhen werlt 
v_188 vrouwe an tugent ûzerzelt 
v_189 gerouchent künden mir ein teil 
v_190 durch daz wunnenbernde heil 
v_191 daz an iuch werde vrouwe lît 
v_192 von wannen ir geheizen sît 
v_193 alder wie ir sît genant 
v_194 iuwer name und iuwer lant 
v_195 werdent mir hier kunt getan 
v_196 durch daz ich wizze sunder wân 
v_197 ob ich in allen mînen tagen 
v_198 ie von iuch gehôrte sagen 
v_199 des antworte im die vrouwe dô 
v_200 und sprach gezogenlich alsô 
v_201 vil lieber vriunt daz sol geschehen 
v_202 ich wil dir gerne hier verriechen 
v_203 mînes hôchgelopten namen 
v_204 du bedarft dich nimmer dez geschamen 
v_205 daz du mir undertaenic bist 
v_206 mir dienet waz ûf erd ist 
v_207 hordez und guotes 
v_208 ich bin sô vriges mütes 
v_209 daz keiser und küniges kint 
v_210 under mîner krone sint 
v_211 graven vrîen herzogen 
v_212 die hant mir ir kint gegeben 
v_213 und leistent alle mîn gebot 
v_214 ich vürhte nieman ane got 
v_215 der ist gewaltic über mich 
v_216 diu werlt geheizen bin ich 
v_217 der du nun lange hast begert 
v_218 lônes solt du sîn gewert 
v_219 von mir als ich dir zeige nun 
v_220 wie guot der sei daz schouwe du 
v_221 sust kert sie im den rucken dar 
v_222 der waz in allen enden gar 
v_223 bestecket und behangen 
v_224 mit ungevüegen slangen 
v_225 mit krotten und natern natern 
v_226 ir lîp waz volle blattern 
v_227 und ungevüeger eizen 
v_228 vliegen und âmeizen 
v_229 ein wunder darin sâzen 
v_230 iren lîp die maden âzen 
v_231 untz an daz gebeine 
v_232 sie waz sô gar unreine 
v_233 daz von irem blüemden lîp dranc 
v_234 ein sô engestlicher stanc 
v_235 den nieman konte erlîden 
v_236 ir rîchez kleit von sîden 
v_237 wart vil ubel gehandelt 
v_238 und wart vil gar verwandelt 
v_239 in ein vil swarzes tüechelîn 
v_240 ir lîhter wunneclicher schîn 
v_241 wart vil jâmerlich gevar 
v_242 bleich als ein asche gar 
v_243 waz sie und gar ungetan 
v_244 daz sei iuch allen kunt getan 
v_245 hie mit schiet sie von dannen 
v_246 daz sie von mir verbannen 
v_247 und aller kristenheit sei 
v_248 der ritter edel und vrî 
v_249 dô er dise wunder ansach 
v_250 zehant sîn herze im daz verjach 
v_251 er wurde gar verwâzen 
v_252 wer sich wolte lâzen 
v_253 in ir dienste vinden 
v_254 von wîp und von kinden 
v_255 schiet er sich alda zehant 
v_256 und nam daz kriuz an sîn gewant 
v_257 und hüb sich uber daz wilde mer 
v_258 und half dem edelen gotez her 
v_259 strîten an die heidenschaft 
v_260 dô wart der ritter tugenthaft 
v_261 an staeter buoze vunden 
v_262 und schuof zuo allen stunden 
v_263 dô im der lîp erstorben waz 
v_264 daz im diu sele dort genaz 
v_265 nun merkent alle die nun sint 
v_266 diser wilden werlt kint 
v_267 dise endehaft maere 
v_268 daz ist sô gewaere 
v_269 daz man ez gern hoeren sol 
v_270 der werlt lôn ist jamers vol 
v_271 daz hant ir alle wol vernomen 
v_272 dez bin ich ûf ein ende komen 
v_273 der in ir dienst vunden wirt 
v_274 daz in diu vröude gar verbirt 
v_275 die got mit wender staetekeit 
v_276 den ûzerwelten hat bereit 
v_277 darumbe gib ich Konrad 
v_278 von Würztburg iuch disen rat 
v_279 diu dise gerihten hoerent lesen 
v_280 daz sie der werlt vigent wesen 
v_281 und got den werden minne 
v_282 mit herzen und mit sinne 
v_283 sô mac diu sele dort genesen 
v_284 und dester baz ane sünde wesen 
v_285 wann an der werlt lit anders niht 
v_286 dann ein boese zuversiht 
v_288 zuo jungest daz sei iuch geseit 
v_289 und sô gar vergezen 
v_290 wer mit ir ist besezen 
v_291 der gevachet swachen lôn 
v_292 dez muoz er doch zuo himel schon 
v_293 sîn ewikeit besitzen 
v_294 dez schouwent gar mit witzen 
v_295 daz ir vuogent iuwer arbeit 
v_296 zuo rechter staeter ewikeit 
v_297 und lant die werlt verderben 
v_298 sô muogent ir gotez hulde erwerben 
v_287 und wirt verloren die arbait 
